Zwinka przygotowała się do użycia wspaniałości.
Pobiegła przez puste pole w północnym Tashikku, nieco ponad tydzień
drogi od Azimiru. Okolicę porastała brązowa trawa, wysoka na stopę albo
dwie. Nieliczne drzewa były wysokie i powykręcane, ich pnie wyglądały,
jakby powstały ze splecionych pnączy, a konary raczej wznosiły się w górę,
niż rozkładały na boki.
Miały jakąś oficjalną nazwę, ale wszyscy, których znała, nazywali je
zdechlakami z powodu elastycznych korzeni. Podczas burzy padały płasko na
ziemię i tak sobie leżały. Później znów się prostowały, jakby robiły wulgarny
gest w stronę wiatrów.
Bieg Zwinki przestraszył grupkę ostrołań, które pasły się w pobliżu –
smukłe stworzenia odskoczyły na czterech nogach, przyciskając przednie
szczypce do ciała. Było z nich dobre jedzenie. Prawie nie miały pancerzy.
Ale Zwinka jak rzadko nie była w nastroju do jedzenia.
Uciekała.
– Panienko! – zawołał Wyndle, jej ulubiony Pustkowiec.
Przyjął kształt wyrastającego z ziemi pędu, który dotrzymywał Zwince
kroku mimo jej nadnaturalnej szybkości. W tej chwili nie miał twarzy, ale i
tak mógł mówić. Niestety.
– Panienko – błagał – nie możemy po prostu wrócić?
Nie ma mowy. Zwinka zrobiła się wspaniała. Sięgnęła do tego czegoś
w środku, co sprawiało, że świeciła. Pokryła podeszwy stóp Śliskością i
skoczyła do przodu.
I nagle ziemia przestała się o nią ocierać. Ślizgała się po polu jak po
lodzie. Zaskoczona trawa zwijała się i znikała w skalnych kryjówkach.
Wyglądało to tak, jakby całymi rzędami kłaniała się przed Zwinką.
Pędziła przed siebie, wiatr odrzucał do tyłu jej długie czarne włosy i
szarpał luźną wierzchnią koszulę zarzuconą na bardziej obcisłą brązową
spodnią koszulę, wciśniętą w szerokie spodnie.
Ślizgała się i czuła się wolna. Tylko ona i wiatr. Zaczął za nią podążać
niewielki wiatrospren, przypominający białą wstążeczkę unoszącą się w
powietrzu.
I wtedy uderzyła w kamień.
Głupi kamień trzymał się mocno – utrzymywały go niewielkie kępki
mchów, które rosły na ziemi i przyciskały się do różnych obiektów w rodzaju
skał, wykorzystując je jako osłonę przed wiatrem. Zwinka poczuła ukłucie
bólu w nodze, przekoziołkowała w powietrzu i uderzyła twarzą o ziemię.
Odruchowo sprawiła, że jej twarz stała się wspaniała – dlatego ślizgała
się dalej na policzku, aż wpadła na drzewo. Tam się w końcu zatrzymała.
Drzewo przewróciło się powoli, udając trupa. Z szelestem liści i gałęzi
uderzyło o ziemię.
Zwinka podniosła się i przetarła twarz. Rozcięła nogę, ale jej
wspaniałość szybko zasklepiła ranę. Twarz właściwie jej nie bolała. Kiedy
część jej ciała była pełna wspaniałości, nie ocierała się o to, czego dotykała,
tylko jakby... się prześlizgiwała.
Zwinka i tak czuła się głupio.
– Panienko.
Wyndle podpełzł do niej. Jego pnącze wyglądało jak te, które
eleganccy ludzie hodowali na budynkach, żeby ukryć części niewyglądające
ich zdaniem dość bogato. Tyle tylko, że wzdłuż całej długości pędu
wystawały kawałki kryształu. W zupełnie niespodziewanych miejscach, jak
paznokcie na twarzy.
Kiedy się poruszał, nie wił się jak węgorz. Naprawdę rósł,
pozostawiając za sobą długi ślad pędów, które wkrótce krystalizowały i
rozpadały się w pył. Pustkowcy byli dziwni.
Zwinął się w krąg, jak pętla sznura, i utworzył niedużą wieżę z pnączy.
A na jej szczycie coś wyrosło – twarz z pędów, liści i klejnotów. Jej usta się
poruszały, kiedy mówił.
– Och, panienko. Możemy przestać się tu bawić? Musimy wrócić do
Azimiru!
– Wrócić? – Zwinka wstała. – Dopiero co stamtąd uciekliśmy!
– Uciekliśmy! Z pałacu? Panienko, byłaś honorowym gościem cesarza!
Miałaś wszystko, czego chciałaś, dość jedzenia...
– Same kłamstwa. – Oparła dłonie na biodrach. – Żebym nie zauważyła
prawdy. Zamierzali mnie zjeść.
Wyndle zaczął się jąkać. Jak na Pustkowca nie był wcale taki
przerażający. Pewnie był... tym Pustkowcem, z którego wszyscy inni się
wyśmiewali, bo nosił dziwaczne kapelusze. Takim, który poprawiał
wszystkich pozostałych i wyjaśniał, po który widelec powinni sięgnąć, kiedy
zasiadali do jedzenia ludzkich dusz.
– Panienko, ludzie nie jedzą innych ludzi. Byłaś gościem!
– Ale dlaczego? Dawali mi za dużo wszystkiego.
– Ocaliłaś życie cesarza!
– Co powinno wystarczyć na parę dni jedzenia na cudzy koszt. Raz
wyciągnęłam jednego gościa z więzienia, a on pozwolił mi przesiedzieć pięć
dni w swojej melinie i jeszcze dał mi ładną chusteczkę. To było szczodre.
Azirczycy, którzy pozwolili mi zostać, jak długo chciałam? – Pokręciła
głową. – Czegoś ode mnie chcieli. Jest tylko jedno wyjaśnienie. Zamierzali
mnie głodowo zjeść.
– Ale...
Zwinka znów ruszyła biegiem. Dotykanie stopami zimnego kamienia
przecinanego jamami trawy sprawiało jej przyjemność. Żadnych butów. Po
co komu buty? W pałacu proponowali jej całe sterty butów. I ładne ubrania –
obszerne, wygodne płaszcze i szaty. Ubrania, w których człowiek mógł się
zgubić. Noszenie takich miękkich rzeczy było miłą odmianą.
A później zaczęli zadawać pytania. Może by zechciała pobierać lekcje,
nauczyć się czytać? Byli wdzięczni za to, co zrobiła dla Gawxa, obecnie
Pierwszego Aqasixa, co było wymyślnym tytułem dla ich władcy. Ze
względu na to, co zrobiła, mogła mieć prywatnych nauczycieli, mówili.
Mogła się dowiedzieć, jak odpowiednio nosić te ubrania, nauczyć się pisać.
Zaczęło ją to dręczyć. Gdyby została, po jak długim czasie przestałaby
być Zwinką? Po jakim czasie zostałaby pochłonięta, a na jej miejscu
znalazłaby się inna dziewczyna? Podobna z twarzy, ale poza tym całkiem
nowa?
Próbowała znów użyć wspaniałości. W pałacu mówili o odzyskaniu
dawnych mocy. Świetlistych Rycerzach. Wiązaniu Mocy, sił natury.
Będę pamiętać tych, którzy zostali zapomniani, pomyślała.
Zwinka dzięki swojej mocy okryła się Śliskością, a później przez kilka
stóp ślizgała się po ziemi, po czym przekoziołkowała i przetoczyła się po
trawie.
Uderzyła pięścią w kamienie. Głupia ziemia. Głupia wspaniałość. Jak
mogła utrzymać się w pozycji pionowej, kiedy jej stopy ślizgały się, jakby
pokrywała je warstwa oliwy? Powinna wrócić do wiosłowania na kolanach.
To było o wiele prostsze. W ten sposób zachowywała równowagę, a rękami
sterowała. Jak mały krab biegający we wszystkie strony.
„Oni byli eleganckimi i pięknymi istotami”, powiedział Ciemność.
„Mogli biec po najcieńszej linie, tańczyć na dachach, poruszać się na polu
bitwy jak wstążka na wietrze...”.
Ciemność, mroczny mężczyzna, który ją gonił, powiedział tak w
pałacu, opowiadając o ludziach, którzy – dawno temu – wykorzystywali
moce w sposób podobny do Zwinki. Może kłamał. W końcu przez cały czas
zamierzał ją zamordować.
Z drugiej strony, dlaczego miałby kłamać? Traktował ją pogardliwie,
jakby była niczym. Bezwartościowa.
Zacisnęła zęby i wstała. Wyndle wciąż mówił, ale zignorowała go i
ruszyła przez opustoszałe pole. Biegła ze wszystkich sił, strasząc trawę.
Kiedy dotarła na szczyt niewielkiego pagórka, skoczyła i pokryła swoje stopy
mocą.
Natychmiast zaczęła się ślizgać. Powietrze. Powstrzymywało ją
powietrze, od którego się odpychała, kiedy się poruszała. Zwinka syknęła i
cała pokryła się mocą.
Przecięła wiatr, a ześlizgując się ze wzgórza, ustawiła się bokiem.
Powietrze zsuwało się z niej, jakby nie mogło jej odnaleźć. Wydawało się, że
nawet słoneczny blask spływa z jej skóry. Była między miejscami, tutaj, a
jednak nie. Żadnego powietrza, żadnej ziemi. Jedynie czysty ruch, tak szybki,
że dotarła do trawy, zanim ta zdążyła się schować. Źdźbła ją opływały, jej
moc je odpychała.
Skóra Zwinki zaczęła emanować blaskiem, z jej ciała wznosiły się
pasma światła jak smużki dymu. Ze śmiechem dotarła do podnóża
wzniesienia i wskoczyła na skały.
I wpadła na kolejne drzewo.
Otaczająca ją bańka mocy pękła. Drzewo się przewróciło – a na
dokładkę to samo zrobiły dwa obok.
Kiedy Wyndle ją dogonił, uśmiechała się głupkowato i wpatrywała w
słońce. Leżała wyciągnięta na pniu drzewa z rękami wplecionymi w jego
gałęzie, a nad nią krążył samotny chwałospren w kształcie złotej kuli.
– Panienko? Och, panienko. Byłaś szczęśliwa w pałacu. Widziałem to!
Nie odpowiedziała.
– A cesarz – mówił dalej Wyndle. – Będzie za tobą tęsknił! Nawet mu
nie powiedziałaś, że odchodzisz!
– Zostawiłam mu wiadomość.
– Wiadomość? Nauczyłaś się pisać?
– Na burze, nie. Zjadłam jego kolację. Spod przykrycia, kiedy
przygotowywali się, żeby mu ją podać. Gawx będzie wiedział, co to oznacza.
– Wątpię, panienko.
Zeszła z leżącego drzewa i przeciągnęła się, po czym dmuchnięciem
pozbyła się włosów z oczu. Może naprawdę mogła tańczyć na dachach,
biegać po linach albo... Jak to brzmiało? Tworzyć wiatr? Tak, to z pewnością
mogła zrobić. Zeskoczyła z drzewa i ruszyła dalej przez pole.
Niestety, jej żołądek miał sporo do powiedzenia na temat tego, jak
wiele wspaniałości wykorzystała. Jedzenie dawało jej siły, i to bardziej niż w
przypadku większości ludzi. Czerpała wspaniałość z każdego posiłku, ale
kiedy ją zużyła, nie mogła zrobić nic niewiarygodnego dopóki znów czegoś
nie zjadła.
Zaburczało jej w brzuchu – lubiła sobie wyobrażać, że żołądek ją
przeklina. Przeszukała kieszenie. Jedzenie w torbie – a wzięła go dużo –
skończyło się tego ranka. Ale czy przed wyrzuceniem torby nie znalazła na
dnie kiełbasy?
A, tak. Zjadła ją przed kilkoma godzinami, kiedy oglądała tamte
rzekospreny. Sięgnęła do kieszeni, ale znalazła jedynie chusteczkę, którą
przed wrzuceniem do torby owinęła wielką stertę podpłomyków. Włożyła
kawałek chustki do ust i zaczęła żuć.
– Panienko?
– Mogo byf na niej okrufki – powiedziała.
– Nie powinnaś tak bardzo Wiązać Mocy! – Prześlizgiwał się po ziemi
obok niej, zostawiając ślad pnączy i kryształów. – I powinniśmy zostać w
pałacu. Och, jak do tego doszło? Powinienem teraz pracować w ogrodzie.
Miałem naprawdę wspaniałe krzesła.
Zwinka przystanęła.
– Kfefła?
– Tak, krzesła. – Wyndle znów zwinął się w krąg obok niej, a na
szczycie zwoju utworzył twarz, którą zwrócił w jej stronę. – W Cieniomorzu
zebrałem oszałamiającą kolekcję dusz krzeseł z waszej strony! Uprawiałem
je, sprawiałem, że wyrosły z nich wielkie kryształy. Miałem kilka winsteli,
ładnego shobera, niezłą kolekcję tych z wygiętymi oparciami, nawet tron czy
dwa.
– Uprawiałef kfefła?
– Oczywiście, że uprawiałem krzesła. – Kiedy znów ruszyła przed
siebie, pęd Wyndle’a zeskoczył ze zwoju i podążył za nią. – A co jeszcze
miałbym uprawiać?
– Rofliny.
– Rośliny? Cóż, w Cieniomorzu też je mamy, ale ja nie jestem
przeciętnym ogrodnikiem. Jestem artystą! Planowałem całą wystawę kanap,
kiedy Krąg wybrał mnie do tego koszmarnego obowiązku.
– Fofa wiefa fienfo.
– Mogłabyś wyjąć to z ust? – warknął Wyndle.
Zwinka spełniła jego prośbę.
Wyndle prychnął. Zwinka nie miała pojęcia, jak małe pnącze mogło
prychać, ale on robił to przez cały czas.
– Co właściwie próbowałaś powiedzieć?
– Bełkot. Chciałam zobaczyć, jak zareagujesz.
Wepchnęła drugi koniec chusteczki do ust i zaczęła go ssać.
Ruszyli dalej przy akompaniamencie westchnień Wyndle’a, który
mamrotał o ogrodnictwie i swoim żałosnym życiu. Z pewnością był dziwnym
Pustkowcem. Właściwie, jak się nad tym zastanowić, nigdy nie wydawał się
zainteresowany pochłanianiem ludzkich dusz. Może był wegetarianinem?
Przeszli przez niewielki zagajnik. Te drzewa nie były zdechlakami –
tamte rosły w niewielkich grupach, ale każde z dala od pozostałych. Te tutaj
łączyły się gałęziami, tworząc gęstą splecioną ścianę, która stawiała opór
arcyburzom.
I tak właśnie było, prawda? Wszyscy pozostali splatali razem gałęzie.
Wspierali się nawzajem. Ale Zwinka była zdechlakiem. Nie splatać się, nie
dać się pochwycić. Iść swoją drogą.
Taka właśnie była, zdecydowanie. Oczywiście z tego powodu musiała
opuścić pałac. Nie mogła przez całe życie codziennie widzieć tych samych
rzeczy. Musiała się ruszać, bo inaczej ludzie by ją poznali, a później zaczęli
spodziewać się po niej różnych rzeczy. A następny krok to bycie pochłoniętą.
Zatrzymała się między drzewami na ścieżce, którą ktoś kiedyś wyrąbał
i cały czas o nią dbał. Obejrzała się w stronę północy i Aziru.
– Czy chodzi o to, co się stało z tobą? – spytał Wyndle. – Niewiele
wiem o ludziach, ale wydaje mi się, że to było naturalne, nawet jeśli
wydawało się niepokojące. Nie jesteś ranna.
Zwinka osłoniła oczy. Niewłaściwe rzeczy się zmieniały. Miała
pozostać taka sama, a świat miał się zmieniać wokół niej. Przecież o to
właśnie prosiła, prawda?
Została okłamana?
– Czy my... wracamy? – spytał z nadzieją Wyndle.
– Nie. Po prostu się żegnałam.
Wepchnęła ręce do kieszeni i odwróciła się, po czym ruszyła dalej
wśród drzew.
